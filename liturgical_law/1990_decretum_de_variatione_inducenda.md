---
title: De variatione inducenda in n. 5 "Normarum universalium de anno liturgico et de calendaroio"
promulgated: 1990-04-22 Prot. CD 500/89
source: Notitiae 284-285/1990, p. 160; http://cultodivino.va/content/dam/cultodivino/notitiae/1990/284-285.pdf#page=18
---

# DE VARIATIONE INDUCENDA IN N. 5 "NORMARUM UNIVERSALIUM DE ANNO LITURGICO ET DE CALENDAROIO"

Prot. CD 500/89

DECRETUM

Dominica, quippe quae sit fundamentum et nucleus totius anni liturgici,
fidelium pietati proponi et inculcari debet ut primordialis dies festus
(cf. Sacrosanctum Concilium, n. 106).

Norma haec, in Constitutione de sacra Liturgia statuta, principatum restituit
celebrationi diei Domini super omnes ceteras celebrationes, "nisi revera
sint maximi momenti" (Ibidem).

Hoc valet modo peculiari pro dominicis Adventus, Quadragesimae et Paschae,
quae praecedentiam habent super omnes celebrationes, etiam gradu sollemnitatis
peragendas.

Quando vero sollemnitates occurrunt in his dominicis, iuxta n. 5 "Normarum
universalium de anno liturgico et de calendario" sabbato anticipari debent.

Experientia autem pastoralis ostendit quod solutio huiusmodi nonnullas
praebet difficultates, praesertim quoad occurrentiam celebrationis Missae
vespertinae et II Vesperarum Liturgiae Horarum cuiusdam sollemnitatis cum
celebratione Missae vespertinae et I Vesperarum diei dominicae.

Ad celebrationem, quantum fieri potest, integre servandam sive diei dominicae
sive sollemnitatum, quae fidelium pietati omnimode sunt acceptae, Congregatio
de Cultu Divino et Disciplina Sacramentorum praesenti Decreto variationem
inducit in n. 5 "Normarum universalium de anno liturgico et de calendario",
prout sequitur:

"Propter suum peculiare momentum, dominica suam cedit celebrationem solummodo
sollemnitatibus necnon festis Domini; dominicae vero Adventus, Quadragesimae
et Paschae super omnia festa Domini et super omnes sollemnitates praecedentiam
habent. Sollemnitates autem in his dominicis occurrentes
*ad feriam secundam sequentem* transferuntur, nisi agatur de occurrentia
in Dominica in Palmis aut in Dominica Resurrectionis Domini".

Posthac norma ita instaurata ab omnibus erit servanda.

Ad Calendaria particularia nationum vel dioecesium vel familiarum religiosarum
pro anno Domini 1991 iam exarata, quod attinet, conceditur ut servari possit
solutio in iisdem Calendariis iam praevisa, ad normam usque in praesens tempus
vigentem.

Ea quae hoc Decreto, ab hac Congregatione apparato, continentur, Summus
Pontifex IOANNES PAULUS II approbavit et confirmavit idemque Decretum
publici iuris fieri iussit.

Contrariis quibuslibet minime obstantibus.

Ex aedibus Congregationis de Cultu Divino et Disciplina Sacramentorum,
die 22 aprilis 1990, Dominica II Paschae "in albis".

Eduardus Card. Mart√≠nez
*Praefectus*

Ludovicus Kada
*Archiep. tit. Thibicen.
a Secretis*
